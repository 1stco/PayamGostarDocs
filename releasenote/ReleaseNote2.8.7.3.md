###### ۲۹ آذر ۱۴۰۴

##### قابلیت‌های جدید

- [**گزارشات؛ دستیار مدیران**](https://github.com/1stco/PayamGostarDocs/blob/master/Help/Management-and-reports/ManagerAssist-2.8.7.3.md)<br>
دستیار مدیر، ابزاری مبتنی بر هوش مصنوعی رایان است که به مدیران کمک می‌کند گزارش‌های مورد نیاز خود را در لحظه و بدون نیاز به نوشتن کد یا دستوری، تنها با نوشتن درخواستشان، دریافت نمایند. این قابلیت در نسخه‌ی جدید منتشر شده و در دسترس کاربران می‌باشد.<br> 
- **فرآیند؛ تقسیم کار بر اساس آیتم‌های موجود در کارتابل**<br>
با توجه به تغییرات نسخه‌ی جدید می‌توانید فرآیند را بر اساس تعداد آیتم‌های موجود در آن کارتابل، بین کاربران تقسیم نمایید. در نسخه‌های قبل صرفاً امکان تقسیم کار بر اساس کل کارهای موجود در کارتابل فرآیند وجود داشت. لکن در نسخه‌ی جدید، امکان بررسی و تقسیم کار بر اساس کارهای موجود در همان کارتابل (یک کارتابل مشخص در یک فرآیند) نیز فراهم شده‌است. جهت کسب اطلاعات بیشتر در مورد این قابلیت، به راهنمای تنظیمات کارتابل مراجعه نمایید. <br>
- **فرم؛ امکان ایجاد فرم بدون عنوان پیش‌فرض**<br>
بر اساس تغییرات نسخه جدید، امکان فعال یا غیرفعال کردن مقداردهی پیش‌فرض به فیلد عنوان در فرم فراهم شده‌است. این بدین معناست که هنگام ایجاد یا شخصی‌سازی فرم می‌توانید مشخص کنید که عنوان فرم به صورت پیش‌فرض (با عنوان خودکار یا عبارت پیش‌فرض) پر شده‌باشد، فیلد عنوان برای درج کارشناس خالی باشد و یا اینکه به صورت کلی فیلد عنوان را مخفی نمایید. <br>
- **تقویم؛ امکان غیرفعال کردن تقویم‌ها**<br>
زین پس در صورت نیاز می‌توانید تقویم‌‌ها را به صورت موقت یا دائم غیرفعال نمایید. این قابلیت به صورت یک چک‌باکس جهت فعال اعلام نمودن تقویم در صفحه تنظیمات هر  تقویم اضافه شده‌است. بر این اساس، در صورت غیرفعال کردن یک تقویم، تقویم مذکور در قرارملاقات‌های پیشین که در آن تقویم تنظیم شده‌اند قابل رویت بوده لکن در صورت اقدام به ثبت قرارملاقات جدید، در لیست تقویم‌ها به کاربر نمایش داده نمی‌شود.<br>
- [**مجوز؛ اضافه شدن مجوز دریافت خروجی اکسل**](https://github.com/1stco/PayamGostarDocs/blob/master/Help/Settings/GroupsAndUsersManagement/permissions/AllCRMObject'sPermission_2.8.7.3.md)<br>
به منظور ارتقاء امنیت اطلاعات سوابق، مجوز جدیدی تحت عنوان «دریافت خروجی اکسل» به بخش دسترسی موجودیت‌ها اضافه شده‌است. به سبب تغییرات نسخه‌ی جدید، برخلاف گذشته، کاربران بدون داشتن مجوز «دریافت خروجی اکسل»، دیگر امکان دریافت خروجی اکسل را، حتی در صورت دسترسی به لیست موجودیت، نخواهندداشت. کاربر با داشتن این مجوز، می‌تواند از رکوردهایی که می‌تواند در لیست موجودیت مشاهده کند، خروجی اکسلی دریافت کند که صرفاً اطلاعات نمایش داده شده در لیست را شامل می‌شود. مشابه گذشته، برای دریافت اکسلی که تمام اطلاعات آیتم را شامل شود، لازم است که مجوز «دریافت خروجی کامل آیتم» را داشته‌باشد. جهت آشنایی کامل با نحوه عملکرد این مجوزها، پیشنهاد می‌شود راهنمای تعیین دسترسی موجودیت‌ها را مطالعه نمایید.<br>
- **شخصی‌سازی؛ تعداد ارقام اعشار مبالغ آیتم‌های مالی و فیلد پول**<br>
در صفحه شخصی‌سازی تمامی آیتم‌های مالی ([فاکتورها](https://github.com/1stco/PayamGostarDocs/blob/master/Help/Settings/Personalization-crm/BuyingAndSellingSystemSetting/InvoicePersonalization_2.8.7.3.md#CostDecimalSettings)،‌ قرارداد، دیافت و پرداخت) و فیلدهای اضافه شده از نوع پول و لیست مبلغ، تنظیماتی جهت تعیین تعداد ارقام اعشار مبالغ اضافه شده‌است. بر این اساس، تمامی موجودیت‌هایی که دارای فیلد مبلغ باشند، تنظیماتی برای تعیین تعداد ارقام اعشار این فیلد به صورت مجزا در صفحه‌ی شخصی‌سازی آن‌ها مشاهده می‌شود. در نتیجه می‌توانید مشخص کنید که تعداد اعشار مبالغ در تمامی موجودیت‌ها از تعداد مندرج در تنظیمات ارز تبعیت کنند و یا در صورت نیاز برای هر زیرنوع از موجودیت، تنظیمات خاص خود را اعمال نمایید. این تنظیمات در فیلد مبلغ آیتم، لیست آیتم و پیش‌نمایش آن، تاثیر می‌گذارد.<br>
- **شخصی‌سازی؛ امکان درج واحد در فیلد لیست محصول**<br>
زین پس، در صورت افزودن فیلد از نوع لیست محصول به هر یک از موجودیت‌های نرم‌افزار، می‌توانید فیلد «واحد» را نیز برای نمایش در ستون‌های جدول آن انتخاب نمایید. <br>
- **محصولات؛ اضافه شدن تنظیمات بررسی تکراری بودن کد محصول**<br>
در بخش تنظیمات فروش (در تنظیمات کلی)، تنظیماتی جهت بررسی تکراری بودن کد محصول اضافه شده‌است که به شما این امکان را می‌دهد که این تنظیمات را بنا بر نیاز خود تنظیم نمایید. بر این اساس می‌توانید مشخص کنید که آیا می‌خواهید تکراری بودن کد محصول بررسی شود یا ممانعتی برای ثبت کد تکراری ندارید. علاوه بر آن، در صورت بررسی کد محصول می‌توانید مشخص کنید که تکراری بودن کد محصول صرفاً در همان دسته‌بندی بررسی شود یا در تمام دسته‌بندی‌ها جستجو شود. هنگام ایجاد یا ویرایش محصول به روش دستی یا وب‌سرویس، کد محصول بر اساس تنظیمات مندرج در این بخش بررسی می‌شود لکن در هر صورت، امکان ثبت محصول با کد تکراری از طریق بارگذاری اکسل فراهم نمی‌باشد. <br>
- **فرصت؛ امکان افزودن محصول تکراری در فرصت**<br>
در نسخه‌ی ۲.۸.۷، امکان افزودن محصول تکراری به انواع فاکتورها فراهم شده‌بود. زین پس این امکان برای فرصت نیز مهیا می‌باشد. بدین ترتیب می‌توانید در بخش محصولات فرصت، محصولات تکراری را بدون نیاز به ویرایش عنوان آن‌ها درج نمایید. از این قابلیت می‌توانید در شرایطی نظیر ثبت محصول با دو قیمت، تخفیف یا توضیحات متفاوت استفاده کنید.<br>
- **امنیت؛ اضافه شدن قابلیت تعیین محدودیت برای بارگذاری فایل**<br>
در بخش تنظیمات سیستم، تنظیماتی جهت تعیین محدودیت تعداد و حجم فایل‌های بارگذاری شده در فیلدهای فایل اضافه شده‌است. تنظیمات مندرج در این بخش، بر روی تمامی موجودیت‌هایی که به صورت پیش‌فرض دارای فیلد فایل می باشند (نظیر درخواست ایمیلی و وظیفه)، تمامی فیلدهای فایل و لیست فایل که طی شخصی‌سازی به موجودیت‌ها اضافه شده‌اند و همچنین پیام‌های ارسالی که قابلیت پیوست فایل دارند اعمال می‌شود. این محدودیت بر روی فایل امضا، اعمال نمی‌شود.
- [**قوانین امتیازدهی؛ اضافه شدن قابلیت تعیین قانون امتیازدهی بر اساس مبلغ خرید**](https://github.com/1stco/PayamGostarDocs/blob/master/Help/Settings/Manage-all-kinds-of-profiles/ScoringRules_2.8.7.3.md#PurchaseVolume)<br>
بر اساس قابلیت اضافه شده به قوانین امتیازدهی می‌توانید مشخص کنید که مشتری، به سبب حجم مشخصی از خرید، مقدار مشخصی امتیاز دریافت کند. به عنوان مثال در ازای هر ۱۰ میلیون تومان خرید، ۱۰۰ امتیاز به مشتری اختصاص داده شود. بدین ترتیب، امتیاز مذکور پس از تایید فاکتور فروش، به امتیازات مشتری مرتبط با آن افزوده می‌شود. بدیهی است که در صورت رد فاکتور و یا ثبت فاکتور برگشتی مرتبط با آن، امتیاز مذکور کسر می‌شود.<br>

##### موارد بهبودیافته
- **مرکز تماس؛ امکان دریافت خروجی از لاگ‌های تماس به صورت نامحدود**<br>
تاکنون، امکان دریافت خروجی از لاگ‌های تماس تا ۲۱۰۰ رکورد فراهم بود. در نسخه‌ی جدید می‌توانید به صورت نامحدود از لاگ‌های تماس خود خروجی اکسل دریافت نمایید. <br>
- **بانک یکپارچه؛ سرنخ‌ها و مخاطبان من به جای تخصیص‌یافته‌ها**<br>
در جهت سهولت کاربری و تجربه‌ی بهتر، «سرنخ‌های من» و «مخاطبان من» جایگزین «لیست تخصیص‌یافته‌ها» شده‌است. بر اساس تغییرات نسخه‌ی جدید، هر کاربر می‌تواند بدون نیاز به هیچ مجوزی، سرنخ‌ها و مخاطبانی که خودش ثبت کرده یا به عنوان یکی از مسئولان آن انتخاب شده‌است را در منوی «بانک یکپارچه» در بخش «سرنخ‌های من» و «مخاطبان من» مشاهده نماید. لازم به ذکر است که مشابه رفتار نرم‌افزار در تمامی بخش‌ها، کاربر در صورت داشتن مجوز «مشاهده‌ی آیتم» امکان باز کردن پروفایل هویت‌های این لیست را داشته و در غیر این صورت، تنها می‌تواند آن‌ها را در لیست مشاهده نماید. به دنبال این تغییرات، مجوز «مشاهده لیست تخصیص‌یافته‌ها» از مجوزهای بانک اطلاعاتی در دسترسی عمومی حذف شده‌است.<br>
- **لیست آیتم؛ انتخاب آیتم‌ها در لیست**<br>
بر اساس تغییرات نسخه‌ی جدید، زین پس در لیست تمامی آیتم‌ها در نمای گرید (Grid)، می‌توانید رکوردهای قابل مشاهده در صفحه و یا تمامی رکوردهای موجود را برای اقدامات گروهی (نظیر حذف، ویرایش و...) انتخاب نمایید. بر این اساس، چک باکس ردیف عنوان، رکوردهای قابل مشاهده در صفحه را انتخاب می‌کند و در صورت نیاز به انتخاب تمامی رکورد‌ها می‌توانید از کلید «انتخاب همه» استفاده کنید. به عنوان مثال اگر ۵۰ فرم در لیست داشته‌باشید که ۱۰ فرم آخر آن در صفحه اول لیست به شما نمایش داده می‌شود، با چک‌باکس ردیف بالا می‌توانید ۱۰ فرم قابل مشاهده در صفحه اول  را انتخاب کنید و یا از «انتخاب همه» استفاده کنید و همه‌ی ۵۰ فرم را به صورت یکجا انتخاب نمایید. <br>

##### خطاهای برطرف شده
- **هویت؛ رفع خطاهای بارگذاری اکسل هویت**<br>
هنگام ایجاد یا ویرایش هویت از طریق اکسل، خطاهایی در زمینه درج تاریخ مشتری شدن، کشور، استان، شهر و آدرس مشاهده شده‌بود. با توجه به اقدامات انجام گرفته در راستای بهبود این قابلیت، خطاهای مذکور در نسخه‌ی جدید رفع شده‌است.<br>
- **باشگاه وفاداری؛ اصلاح نمایش آیتم‌ها در باشگاه مشتریان و نمایندگان**<br>
مشکلات نمایشی در باشگاه مشتریان و نمایندگان در نسخه‌ی جدید برطرف شده‌است. بر اساس اصلاحات صورت گرفته، خطاهای رخ داده در نمایش آیتم‌ها، دسترسی به آن‌ها و ثبت آیتم جدید رفع شده‌است.<br>
- **فرآیند؛ اصلاح خطاهای فعالیت‌ها در سناریوهای خاص**<br>
در برخی از حالت‌های خاص، فعالیت‌های خودکار فرآیند نظیر «ایجاد لینک پرداخت» و «ثبت فرصت»، با خطاهایی مواجه می‌شدند. این خطاها در نسخه‌ی جدید رفع شده‌است.
- **شخصی‌سازی؛ رفع مشکل عدم امکان فیلتر بر اساس رنگ**<br>
در نسخه‌های پیشین، در صورت افزودن فیلد از نوع رنگ به هر موجودیت، امکان فیلتر آن بر اساس فیلد مذکور فراهم نبود. زین پس در صورت افزودن فیلد رنگ به هر زیرنوع، می‌توانید از آن فیلد برای فیلتر آن زیرنوع نیز استفاده نمایید. به عنوان مثال، اگر به فاکتور‌های فروش خود یک فیلد رنگ اضافه کنید، می‌توانید فاکتورهای فروش را بر اساس رنگ انتخابی فیلتر نمایید. <br>
- **مجوز؛ رفع خطاهای رخ داده در دسترسی‌ها**<br>
در راستای ارتقاء سطح امنیتی و حفظ محرمانگی در نرم‌افزار، اصلاحاتی در زمینه مجوزهای کاربران انجام گرفته‌است. بر این اساس، خطاهای مشاهده شده در زمینه‌ی دسترسی کاربران به مشاهده و ویرایش آیتم از طرق مختلف (در صورت نداشتن مجوزهای مربوطه) برطرف شده‌است. <br>
