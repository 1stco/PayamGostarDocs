# شرح تغییرات نسخه 2.8.6
###### ۲۵ بهمن ۱۴۰۳

##### قابلیت‌های جدید
- **[باشگاه نمایندگان](https://github.com/1stco/PayamGostarDocs/blob/master/Help/Club/AboutClub-2.8.6.md)**<br>
به دنبال تغییراتی که در نسخه‌ی جدید در باشگاه ایجاد شده، زین پس می‌توانید از باشگاه به عنوان باشگاه مشتریان و نمایندگان استفاده کنید. با توجه به اضافه شدن کاربری از نوع نماینده به باشگاه، شما می‌توانید دسترسی‌هایی متفاوت از مشتریان برای نمایندگان خود در نظر بگیرید. دسترسی نمایندگان به باشگاه برای آنان این امکان را فراهم می‌آورد که به سوابق مشتریان خود دسترسی داشته‌باشند و بتوانند از این طریق امور مربوط به خود را مدیریت کنند.
- **[محصولات؛ امکان درج ویژگی در مشخصات محصولات](https://github.com/1stco/PayamGostarDocs/blob/master/Help/Basic-Information/Product-management/AddingProduct_2.8.6.md#ProductSpecifications)**<br>
در مشخصات محصولات/خدمات، فیلد لیستی برای تعریف ویژگی‌های محصول اضافه شده‌است که با استفاده از آن می‌توانید برای محصولات خود، هر نوع ویژگی‌ای تعیین نمایید. با درج نام ویژگی و مقدار آن، از این مشخصات برای تکمیل اطلاعات محصول مندرج در لیست محصول یا اقلام فاکتورها استفاده نمایید. این اطلاعات علاوه بر نمایش در فیلد لیست محصولات، به عنوان پارامتر هوشمند برای درج در پیش‌نمایش آیتم‌هایی که شامل لیست محصول یا اقلام فاکتور می‌شوند نیز قابل استفاده است. امکان درج مشخصات در ایجاد/ویرایش محصول به صورت تکی و همچنین بارگذاری از طریق اکسل فراهم می‌باشد.
- **[امنیت؛ ارسال کد یکبار مصرف (OTP) برای کاربران](https://github.com/1stco/PayamGostarDocs/blob/master/Help/home/LogIn-2.8.6.md#OTP)**<br>
در صورت اعلام فراموشی رمز عبور توسط کاربران و یا ثبت‌نام مشتریان/نمایندگان برای عضویت در باشگاه، پیامی حاوی کد تایید برای درخواست‌دهنده ارسال می‌شود. این کد می‌تواند از طریق پیامک و یا ایمیل (بر اساس تنظیمات اعمال شده در بخش پیام‌های سیستمی) برای کاربر ارسال گردد. پیرو اضافه شدن این قابلیت، پیام‌های سیستمی با عنوان «کد دو عاملی» نیز قابل تنظیم و شخصی‌سازی می‌باشد.
- **انبارداری؛ قابلیت انتخاب سریال توسط کاربران و یا تخصیص سریال تصادفی در صدور حواله خودکار**<br>
در صورت استفاده از انبارداری سریالی، در صفحه شخصی‌سازی فاکتورهای فروش تنظیماتی جهت صدور حواله خودکار (برای هر فاکتور فروش تایید شده) وجود دارد. در نسخه‌های پیشین، در صورت عدم انتخاب سریال محصولات مندرج در فاکتور توسط کاربر، در حواله‌ای که به صورت خودکار برای آن صادر می‌شد، سریال محصولات به صورت تصادفی از بین سریال‌های موجود در انبار انتخاب می‌گردید. در نسخه‌ی جدید، شما پس از فعال‌سازی قابلیت صدور حواله‌ی خودکار می‌توانید انتخاب نمایید که در صورت عدم انتخاب سریال در فاکتور، سریال‌های به صورت خودکار و تصاوفی از بین سریال‌های موجود انتخاب و در حواله‌ی صادر شده درج شود و یا اینکه حواله بدون درج سریال صادر گردد.

##### موارد بهبودیافته
- **[باشگاه؛ تغییرات پنل باشگاه جهت بهبود تجربه کاربری](https://github.com/1stco/PayamGostarDocs/blob/master/Help/Club/ClubPanel-2.8.6.md)**<br>
در جهت بهبود نمایش داشبورد باشگاه مشتریان و سهولت کاربری آن، نمایش این بخش تغییر کرده‌است. زین پس کاربران شما می‌توانند از پنل باشگاه مشتریان شما با طراحی جدید و کاربردی استفاده نمایند.<br>
- **امنیت؛ قابلیت تنظیم نمایش یا پنهان کردن رمزهای عبور**<br>
با استفاده از آیکون چشمی که کنار تمامی فیلدهای رمز عبور نرم‌افزار در تمامی بخش‌ها (نظیر ورود به حساب کاربری و ایجاد کاربر) اضافه شده‌است می‌توانید رمز عبور را مشاهده کرده و یا آن را پنهان نمایید.
- **شخصی‌سازی؛ امکان تعیین تعداد ارقام اعشار مقدار در تراکنش‌های انبار و فرصت**<br>
تا کنون امکان تعیین تعداد اعشار مقدار فقط برای فاکتورها امکان‌پذیر بود. این تنظیمات به بخش شخصی‌سازی موجودیت‌های مرتبط با تراکنش‌های انبار (انواع رسید و حواله) و فرصت نیز اضافه شده و می‌توانید تعداد ارقام اعشار مقدار محصولات در این آیتم‌ها را انتخاب نمایید.
- **هویت؛ اختیاری شدن فیلد شرکت در سرنخ**<br>
تاکنون درج اطلاعات در فیلد شرکت برای ثبت سرنخ الزامی بود. الزامی بودن این فیلد در سرنخ می‌توانست فرایند تبدیل نوع سرنخ‌های ثبت شده توسط سیستم (مثلاً هویت‌های ایجاد شده از طریق فرم عمومی) را با خطا روبرو کند. به منظور جلوگیری از خطای احتمالی و سهولت کاربری، در نسخه‌ی جدید این فیلد اختیاری محسوب شده و بدون درج اطلاعات در آن نیز می‌توان اقدام به ثبت سرنخ نمود.

##### خطاهای برطرف شده
- **فرایند؛ رفع مشکلات نمایشی پیغام راهنمای فیلدهای الزامی در فرایند**<br>
چنانچه یکی از فیلدهای آیتم تحت چرخه، برای چند اقدام مختلف در یک کارتابل الزامی تعیین شده‌بود و کاربر بدون درج مقدار در فیلد الزامی یکی از اقدامات مذکور را برای ادامه‌ی فرایند انتخاب می‌کرد، پیغام راهنمای فیلدهای الزامی (پیغام قرمز رنگی که فیلدهای الزامی را مشخص می‌کند) در برخی موارد با نمایش غیرمتعارف به کاربر نمایش داده‌می‌شد. این خطای نمایشی در نسخه جدید برطرف شده‌است.
- **شخصی‌سازی؛ رفع مشکلات نمایشی ایجاد شده هنگام ثبت آیتم از روی فیلدهای CRM**<br>
در برخی موارد مشاهده شده‌بود که هنگام ثبت یک آیتم از طریق یک فیلد CRM که بر روی یک آیتم دیگر تعبیه شده‌ (به عنوان مثال وقتی یک فیلد از نوع دریافت در آیتم فاکتور قرار گرفته‌بود)، نمایش نوار دسترسی از حالت اصلی خود خارج شده و به صورت بزرگ‌تر و یا کوچک‌تر به کاربر نمایش داده‌می‌شد. این خطا در نمایش صفحه در نسخه جدید برطرف شده‌است. 
- **هویت؛ رفع مشکل ثبت شماره تماس تکراری**<br>
در صورت فعال بودن قابلیت ثبت مخاطب ناشناس، چنانچه بنابر تنظیمات سیستم تلفنی ویپ یا سانترال، شماره موبایل هویت بدون درج +۹۸ ذخیره می‌شد و کاربر پس از آن اقدام به ثبت شماره موبایل مشابه در نرم‌افزار می‌کرد، هشدار تکراری بودن شماره به وی نمایش داده‌شده، لکن حتی با وجود فعال بودن تنظیمات جلوگیری از ثبت شماره موبایل تکراری، شماره ذخیره می‌شد. این مشکل در نسخه‌ی جدید رفع شده‌است.