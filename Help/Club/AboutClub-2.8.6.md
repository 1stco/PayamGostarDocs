# باشگاه وفاداری

بسترهای تعاملی، نقش قابل توجهی در ایجاد وفاداری در مشتریان دارند. در راستای تحقق این هدف، پیام‌گستر بستری را جهت تعامل با مشتریان و نمایندگان ایجاد کرده‌است که می‌تواند ابزاری جهت ایجاد تجربه‌ای متفاوت و تعاملی آسان باشد. باشگاه مشتریان و نمایندگان پیام‌گستر به شما این امکان را می‌دهد که با ایجاد کاربری برای مشتریان و نمایندگان خود، بستری برای تعامل و ارتباط مستمر فراهم نمایید. از این طریق کاربران شما می‌توانند به سوابق مورد نیازشان دسترسی داشته‌باشند، جهت انجام امور لازم‌الاجرای خود اقدام نمایند و یا درخواست‌هایشان را به دست شما برسانند.<br>
با توجه به نیازهای مختلفی که مشتریان و نمایندگان شما ممکن است در نرم‌افزار داشته‌باشند، پیام‌گستر باشگاه وفاداری را در دو قالب باشگاه نمایندگان و باشگاه مشتریان ارائه کرده‌است. این امر امکان ایجاد دو بستر و دو نوع کاربر با دسترسی‌های مختلف را در باشگاه فراهم آورده‌است. در ادامه به بررسی امکانات موجود برای هر یک از این کاربران می‌پردازیم.<br>

## باشگاه مشتریان 
یک سازمان با تعداد بالای مشتری را در نظر بگیرید. چنین سازمان‌هایی اغلب ظرفیت زیادی را صرف پاسخ‌گویی به مشتریان در مورد وضعیت درخواست‌هایشان می‌کنند. مشتری برای ثبت انواع درخواست، تکمیل اطلاعات و تحویل مدارک و یا اطلاع از وضعیت سفارشی که ثبت کرده، درخواست پشتیبانی‌ای که مطرح کرده و انواع اسنادی که در سازمان به گردش انداخته‌است، به میزان قابل توجهی ظرفیت پرسنل سازمان را به خود اختصاص می‌دهد. با ارائه‌ی بستری که مشتریان بتوانند از طریق آن درخواست‌های خود را ثبت و پیگیری کنند، علاوه بر بهینه‌سازی عملکرد پرسنل، تجربه‌ای متفاوت به مشتریان خود ارائه می‌کنید. باشگاه مشتریان این بستر را برای شما فراهم می آورد.<br>
مشتریان بر اساس دسترسی‌هایی که طبق تنظیمات برایشان مجاز شده‌است، در باشگاه می‌توانند:<br>
- به سوابق خود (تمامی آیتم‌هایی که به نامشان ثبت شده) دسترسی داشته‌باشند.
- مانده حساب و امتیازات خود را مشاهده نمایند.
- برای خود آیتم‌هایی مانند درخواست، فرم، پیش‌فاکتور و ... ثبت کنند.
- به عنوان مسئول کارتابل در فرآیند، اقدام مورد نیاز را در چرخه‌ی جاری به انجام برسانند. این اقدام می‌تواند تایید یک سند/اطلاعات، تکمیل مشخصات یک آیتم، بارگذاری مدارک و یا موارد مشابه باشد.

> **نکته**<br>
> اگر از نسخه‌ی استاندارد نرم‌افزار استفاده می‌کنید، حداکثر ۵۰۰۰ کاربر باشگاه فعال از نوع **مشتری** می‌توانید داشته‌باشید. در نسخه‌ی پیشرفته (سازمانی)، محدودیتی برای تعداد مشتریان فعال باشگاه وجود ندارد.<br>

## باشگاه نمایندگان
اگر سازمان دارای نمایندگانی باشد که به صورت حضوری یا غیرحضوری با‌ آن‌ها همکاری می‌کند، احتمالاً با چالش‌هایی در زمینه‌ی ارتباط با آن‌ها روبه‌رو خواهد بود. این نمایندگان ممکن است نیاز داشته‌باشند اطلاعات مشتریانی که به سازمان شما اضافه می‌کنند را در سیستم ثبت کنند و یا به اطلاعات مشتریانی که شما به آن‌ها اختصاص داده‌اید دسترسی داشته‌باشند. در چنین شرایطی، باشگاه نمایندگان بستری برای تعامل و یکپارچگی اطلاعات فراهم می‌سازد. با استفاده از این بستر، بدون نیاز به تخصیص کاربری نرم‌افزار می‌توانید دسترسی‌های لازم را برای نمایندگانتان فراهم سازید.<br>
نمایندگان بر اساس دسترسی‌هایی که طبق تنظیمات برایشان مجاز شده‌است، در باشگاه می‌توانند:<br>
- اقدام به ثبت هویت در نرم‌افزار نمایند.
- به سوابق خود و مشتریانشان دسترسی داشته‌باشند (منظور از مشتریان، هویت‌هایی است که خودشان ایجاد کرده‌اند و یا به عنوان یکی از مسئولان پروفایل او انتخاب شده‌اند).
- مانده حساب خود و مشتریانشان را مشاهده نمایند.
- امتیازات خود را مشاهده کنند.
- برای ثبت انواع آیتم مثل درخواست، فرم، پیش‌فاکتور و ... برای خود و مشتریانشان اقدام نمایند.
- به عنوان مسئول کارتابل در فرآیند، اقدام مورد نیاز را در چرخه جاری به انجام برسانند. این اقدام می‌تواند تایید یک سند/اطلاعات، تکمیل مشخصات یک آیتم، بارگذاری مدارک و یا موارد مشابه باشد.<br>
لازم به ذکر است که نماینده، بر خلاف مشتریان باشگاه، در نرم‌افزار به عنوان کاربر شناخته شده و در فیلدهایی از نوع کاربر، می‌تواند انتخاب شود؛ لکن امکان ورود به نرم‌افزار را نداشته و فقط می‌تواند به پنل باشگاه دسترسی داشته‌باشد.<br>

> **نکته** <br>
> در نسخه‌ی استاندارد نرم‌افزار می‌توانید حداکثر ۱۵ کاربر فعال باشگاه از نوع **نماینده** داشته‌باشید. در نسخه‌ی پیشرفته (سازمانی)  محدودیتی برای تعداد نمایندگان فعال باشگاه وجود ندارد.<br>

در این بخش به بررسی موارد زیر می‌پردازیم:<br>
- تنظیمات باشگاه برای مشتریان و نمایندگان
- معرفی روش‌های ایجاد کاربر از نوع مشتری و نماینده
- آشنایی با پنل باشگاه و کاربرد هر یک از بخش‌های آن برای مشتریان و نمایندگان
- مدیریت کلاس‌بندی و امتیازات مشتریان

> **نکته** <br>
> باشگاه مشتریان و باشگاه نمایندگان در دو ماژول مجزا از هم ارائه شده و فعال بودن ماژول باشگاه مشتریان، به معنای فعال بودن باشگاه نمایندگان نمی‌باشد. شما می‌توانید از باشگاه مشتریان، نمایندگان و یا هر دوی آن‌ها  استفاده نمایید. برای دریافت اطلاعات بیشتر، به بخش سفارشی‌سازی در سایت [پیام‌گستر](https://www.payamgostar.com/fa/pricing/standard) مراجعه نمایید. <br>